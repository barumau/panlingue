Usein kysyttyjä kysymyksiä
==========================

## Yleistä

#### Kuinka moni osaa panlinguea?

Tällä hetkellä panlinguea osaa muutama kymmenen harrastajaa. Sitä
opetellaan pikemmin huvin kuin hyödyn vuoksi.

#### Miten voin edistää panlinguen leviämistä?

Opiskele panlinguea! Puhu sitä muiden kanssa! Kerro siitä muille!
Kirjoita juttuja, tee videoita, podcasteja, musiikkia jne.

Voit myös auttaa tämän internetsivuston kanssa kääntämällä sen
toiselle kielelle, täydentämällä tai korjaamalla virheitä. Tämän
sivuston sisältö on tallessa [GitHubissa](https://github.com/barumau/panlingue).
Voit myös lähettää korjauksia ja ehdotuksia sähköpostilla
osoitteeseen risto@panlingue.info

#### Milloin panlingue on luotu?

Panlinguen tekijät alkoivat työskennellä yhdessä vuonna 2005. Alusta
lähtien päämääränä oli luoda kansainvälinen apukieli, joka olisi
maailmanlaajuisesti tasapuolinen. Kehityksen aikana on kokeiltu monia
eri lähestymistapoja ja ratkaisuja. Nimi _panlingue_ keksittiin jo
vuonna 2007, mutta kieli alkoi saada lopullisen muotonsa vasta vuoden
2017 kuluessa – tosin kielethän kehittyvät koko ajan!

#### Mitä panlinguen lippu esittää?

![](http://www.panlingue.info/bandir/bandir.png "Panlinguen lippu")

Panlinguen lippu kuvastaa yleismaailmallista tasavertaisuutta. Lipun
tausta on tumman sininen. Ympyrä esittää _sinistä planeettaamme_ ja
sen päälle on asetettu yhtäsuuruusmerkki valkoisella.

#### Miksi panlinguen maskotti on vesinokkaeläin?

Vesinokkaeläin (panlingueksi **batokrote**) on munia muniva,
ankannokkainen, majavanhäntäinen ja saukonräpyläinnen otus, joka
asuu Itä-Australiassa. Se on erikoinen otus ja juuri sen vuoksi se on
sopiva maskotti panlinguelle, joka on myös erikoislaatuinen sekoitus
eri kielten sanoista ja rakenteista idästä ja lännestä, pohjoisesta
ja etelästä.

Panlingue ei istu mihinkään perinteiseen kielikategoriaan ja myös
siinä suhteessa se muistuttaa vesinokkaeläintä, joka myös on
ainutlaatuinen.

![](http://www.panlingue.info/grafe/batokrote_tena_bandir.png "Vesinokkaeläin")


## Menneisyys, nykyisyys ja tulevaisuus

#### Haluan muuttaa panlinguesta jotakin. Mitä minun pitäisi tehdä?

Jos haluat tehdä pienen muutoksen, sinun kannattaa kokeilla sen
toimivuutta käytännössä muiden ihmisten kanssa. Jos se todella on
hyvä muutos, muut ihmiset alkavat käyttää sitä ja se leviää.

Keinotekoisten kielten piirissä on yleistä luoda uusia kieliä
vanhojen pohjalta. Esperanto on tullut kuuluisaksi siitä, että sen
pohjalta on luotu sadoittain _parannettuja esperantoja_, mutta
tosiasiassa lähes kaikki niistä ovat painuneet unholaan. Esperanto on
yhä lajissaan tunnetuin ja suosituin.

On parempi, että on yksi suuri kieli ja monta murretta kuin monta
keskenään kilpailevaa kieltä.

#### Mitkä kielet ovat vaikuttaneet panlinguen syntyyn?

Panlingue on saanut vaikutteita sekä luonnollisista että keinotekoisista kielistä.

- Luonnolliset taipumattomat kielet olivat tärkeä malli. Esimerkiksi
  _saranarakenne_ on peräisin suoraan kiinan kielestä.
- Aikaisemmat keinotekoiset kielet toimivat inspiraation lähteenä.
    - Esperanto, Ido ja Novial vaikuttivat panlinguen rakenteeseen
    - mutta loppujen lopuksi kieliopista muotoiltiin yksinkertaisempi
- Luonnolliset yhteyskielet eli niin sanotut pidžinit ja kreolit
  olivat myös tarkastelun kohteena. On mielenkiintoista huomata, että
  kun eri kieliä puhuvat ihmiset joutuvat tekemisiin toistensa kanssa,
  he luovat spontaanisti yhteisen kielen, joka on aina erittäin
  yksinkertainen — riippumatta siitä kuinka monimutkaisia kieliä he
  puhuvat syntyjään.


## Apukieli

#### Miten panlingue eroaa muista apukielistä?

- Panlingue on joustava ja ystävällinen vasta-alkajia kohtaan. Meidän
  mielestä apukielen tarkoitus on onnistunut viestintä, ei kielen
  osaaminen pilkulleen oikein.
- Panlinguen sanasto on tasapuolisesti maailmanlaajuinen. Siinä on
  sanoja kaikilta mantereilta: Euroopasta, Aasiasta, Afrikasta ja
  Amerikoista.
    - Kansainvälisyys on sanaston tärkein mittari. Kaikki panlinguen
      sanat ovat kansainvälisiä sanoja jossakin päin maailmaa.
    - Useimma muut apukielet käyttävät vain läntistä sanastoa, mikä ei
      meidän mielestä vastaa maailmankielen ihannetta.
- Panlinguen kielioppi on tiivis mutta joustava. Panlinguessa on vain
  muutamia kielioppirakenteita, joita sovelletaan uudestaan ja
  uudestaan eri tasoilla.
- Panlingue on aidosti neutraali kieli.

Yllä mainittuja panlinguen ominaispiirteitä saattaa esiintyä muissakin
kielissä, mutta kokonaisuutena se on ainutlaatuinen.


#### Kuinka paljon esperanto vaikutti panlinguen syntyyn?

Alussa Esperanto oli tärkeä innoituksen lähde. Ilman esperantoa
panlinguea ei olisi koskaan alettu tekemään. Mutta varsinaisessa
lopputuloksessa esperanton vaikutus on hyvin pieni. Panlingue on aivan
erilainen kieli niin rakenteeltaan kuin sanastoltaankin.


#### Tuntevatko panlinguen tekijät apukielten historiaa?

Kyllä. Tässä on tärkeimpiä asioita, mitä apukielten historiasta voi
oppia.

- Yli 99% apukielistä ei jää elämään.
- Ilman mitään esikuvaa luodut apukielet (niin sanotut _a-prioriset_
  kielet) harvoin saavat suosiota.
- Luonnollisia kieliä muistuttavat apukielet saavat paremmin suosiota,
  mutta liika luonnollisuus ei myöskään toimi.
- Monen samantyyppisen kielen joukosta vain yksi voi menestyä.
- Menestys voi olla lyhytkestoista. (Muistakaa volapük ja ido.)
- Järkisyyt eivät selitä kokonaan kielten menestystä. "Paras" kieli ei
  välttämättä voita.
- Suuret kansainväliset järjestöt, kuten Yhdistyneet kansakunna ja
  Euroopan unioni, eivät panosta apukieliin. Siksi menestyksen täytyy
  alkaa ruohonjuuritasolta.


#### Onko panlinguen tarkoitus korvata englanti?

Panlinguea ei ole tarkoitettu korvaamaan englantia tai mitään muutakaan
kieltä. Ihmisillä on taito puhua useita kieliä ja he puhuvat eri kieliä
eri asioita varten. Joku voi puhua yhtä kieltä kotona, toista töissä ja
kolmatta matkoilla. Voimme kuvitella maailman, jossa englantia, suomea
ja kaikkia muita kieliä yhä puhutaan ja myös panlinguea niiden lisäksi.

Tavallaan englantia ei koskaan korvata millään muulla kielellä. Ne
jotka käyttävät sitä nyt, käyttävät sitä myös jatkossa. Mutta jokainen
uusi sukupolvi valitsee, mitä kieltä he haluavat käyttää keskenään.
Joten uutta maailmankieltä tullaan puhumaan uudessa maailmassa. Ehkä
se on yhä englanti, ehkä erilainen englannin versio tai kokonaan eri
kieli. Joka tapauksessa kielten maailmaa muuttuu luonnollisesti. Ennen
puhuttiin eri kieliä ja tulevaisuudessa puhutaan taas eri kieliä.

Jokainen saa vapaasti puhua panlingue, englantia tai mitä kieltä haluaa.




## Kielioppi ja sanasto

#### Miksi panlinguen sanat ovat niin taipumattomia?

Panlinguen kehityksen aikana kokeiltiin useita erilaisia kielioppeja.
Tärkein valinta tehtiin esperantomaisen kokoavan sanarakenteen ja
taipumattoman sanarakenteen välillä.

1. Kokoavassa kieliopissa jokainen sana koostuu eroteltavista osista.
   Esimerkiksi esperanton sana "hundoj" (koirat) koostuu kolmesta osasta:
   hund- (koira), -o- (substantiivin tunnus) ja -j (monikon tunnus).
2. Taipumattomassa kielessä jokainen sana on jakamaton. Esimerkiksi
   yleiskiinassa sana "meidän" koostuu kolmesta osasta: wǒ (minä), men
   (monikon tunnus) ja de (omistuksen tunnus). Sitten ne vain pannaan
   yhteen: wǒmende, 我们的.

Panlingue on pitkälti joskaan ei täysin taipumaton kieli. Mm. persoonamuodot,
aikamuodot, yksikkö ja monikko ilmaistaan irrallisilla sanoilla.

Verrataan samaa tarkoittavaa lausetta esperantossa ja panlinguessa. Sanojen
osat on erotettu toisistaan pystyviivalla.

    Esperanto: Mi   vol|as vid|i via|j|n du    bel|a|j|n okul|o|j|n.
    Panlingue:  me wan|a   vid|a  t|i     dul   sundar|i   kan|e       zay|o.
               Minä haluan nähdä sinun   kaksi kaunista  silmää.

#### Eikö sanan "salam" pitäisi tarkoittaa rauhaa?

Monessa kielessä tervehdyssana liittyy rauhaan, terveyteen tai hyvinvointiin.
Suomessa sanotaan "terve" ja kiinassa "nǐ hǎo" (sinä hyvä). Panlinguen sana
**salam** on peräisin seemiläisten kielten sanajuuresta SLM, jonka merkitys
kattaa mm. turvallisuuden, rauhan ja terveyden. Samoin länsimaisten kielten
"salut" tarkoittaa alunperin latinassa turvallisuutta, terveyttä ja
hyvinvointia.

Näin ollen sanan **salam** merkitys on laajempi kuin vain rauha ja
tervehdyksenä se tarkoittaa muutakin kuin tulemista rauhan aikein. **Salam**
tarkoittaa hyvinvointia yleensä ja sitä käytetään toivottamaan toisille hyvää
kaikissa tilanteissa kuten tavatessa, onnitellessa ja toivottaessa hyvää
matkaa. Esimerkkejä löydät [tulkkisanakirjan](fraze.md) ensimmäisestä luvusta!


