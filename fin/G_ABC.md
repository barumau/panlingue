# Kirjoitus ja ääntäminen

Panlingue on äänteenmukainen kieli molempiin suuntiin.

1. Luetun sanan ääntämistapa on aina ilmiselvä.
2. Kuullun sanan kirjoitustapa on useimmiten ilmiselvä.
   (Osa vierassanoista saattaa muodostaa poikkeuksen.)

## Latinalaiset aakkoset

Panlingueta kirjoitetaan tavallisilla latinalaisilla aakkosilla.
Sen kirjoittamiseen ei käytetä mitään tarkemerkittyjä kirjaimia, jotka muutenkin vaihtelevat kielestä toiseen.
Niinpä sitä voi kirjoittaa ja tulostaa kaikilla kirjoituskoneilla, tietokoneilla ja muilla älylaitteilla ilman mitään erikoisjärjestelyjä.

> A B Ch D E F G H I J K L M N O P R S Sh T U V X Y Z

## Äänteet

Panlinguella on oma äänne- ja kirjoitusjärjestelmänsä,
jotka muistuttavat paljolti mm. manner-Euroopan kielten vastaavia järjestelmiä.

Panlinguen koko äänteistö esitetään ääntöpaikan ja -tavan mukaan jaoteltuna alla olevassa taulukossa.

|                    | Huulet |Hammasvalli|Kitalaki|Kitapurje|Äänirako |
|:-------------------|:-------:|:-------:|:-------:|:-------:|:-------:|
| **Umpiäänteet**    | b p     | t d     | ch j    | k g     |         |
| **Hankausäänteet** | f       | s z     | sh      |         | h       |
| **Nenä-äänteet**   | m       | n       |         | ng      |         |
| **Laideäänne**     |         | l       |         |         |         |
| **Täryäänne**      |         | r       |         |         |         |
| **Puolivokaalit**  | v       |         | y       |         |         |
|**Suppeat vokaalit**| u       |         | i       |         |         |
|**Välivokaalit**    | o       | -       | e       |         |         |
|**Väljät vokaalit** |         | a       |         |         |         |
|                 |**Takainen**|**Keskinen**|**Etinen**|     |         |

### Vokaalit

Panlinguessa on kuusi vokaalia.
Kirjaimet *a*, *e*, *i*, *o* ja *u* äännetään kutakuinkin niin kuin suomen kielessä.
Kuudes vokaali on keskinen välivokaali, jota merkitään kirjoituksessa yhdysviivalla.

- **a** = [a]  
  *a* äännetään hieman edempänä kuin suomen *a* eli hieman *ä*:hän vivahtaen.
- **e** = [e]  
  *E* äännetään kuten suomessa.
- **i** = [i]  
  *I* äännetään kuten suomessa.
- **o** = [o]  
  *O* äännetään kuten suomessa.
- **u** = [u]  
  *U* äännetään kuten suomessa.
- **-** = [ə]
  Keskinen välivokaali [ə] äännetään kuten suomen *ö* mutta laveana
  tai kuten *a* englannin sanassa *about* /əbaut/
  tai kuten *e* saksan sanassa *Bitte* /bitə/.
  Se esiintyy yhdyssanojen osien välissä,
  jossa sitä merkitään yhdysviivalla, esim.
  *dem-kratia* /deməkratia/
  'demokratia' ja
  *post-karte* /postəkarte/
  'postikortti'.
  Se esiintyy myös sellaisten sanojen lopussa,
  jotka päättyvät umpi- tai hankauskonsonanttiin tai konsonanttiyhtymään, esim.
  *log* /logə/
  'kertoa' ja
  *kart* /kartə/
  'kortti'.

Eräät vokaalit esiintyvät usein peräkkäin
– au, eu, ou, ai, ei, oi –
ja ne äännetään diftongeina.

### Konsonantit

Panlinguessa on 18 konsonanttiäännettä.

- **b** = [b]
- **ch** = [tʃ]  
  *Ch* äännetään kuten *tš* sanassa *tšekki*.
- **d** = [d]
- **f** = [f]
- **g** = [g]
- **h** = [h] ~ [x]  
  *H* voi olla rahisevampi kuin suomen *h*.
- **j** = [dʒ]  
  *J* äännetään kuten *dž* sanassa *maharadža*
  tai kuten *j* englannin sanassa *jack*.
- **k** = [kʰ] ~ [k]  
  *K* äännetään ponnekkaan henkäyksen saattelemana.
- **l** = [l]
- **m** = [m]
- **n** = [n] ~ [ŋ]  
  *N* äännetään kielen kärki hammasvallia vasten paitsi yhtymissä *nk* ja *ng*,
  joissa se äännetään kielen tyvi kitapurjetta vasten kuten suomen sanoissa *lanka* ja *langat*.
  *Ng*-yhtymässä *g* voi jäädä ääntymättä vain sanan lopussa.
  Sana *pang* voidaan siis ääntää /paŋ/ tai /paŋgə/.
- **p** = [pʰ] ~ [p]  
  *P* äännetään ponnekkaan henkäyksen saattelemana.
- **r** = [r] ~ [ɹ]  
  _R_ äännetään monitäryisenä kuten suomessa tai hankaavana kuten amerikanenglannissa.
  Ääntämistavan saa valita omien tottumustensa mukaan.
- **s** = [s]  
  *S* on terävämpi kuin suomen *s*, jotta se erottuisi selvästi *sh*:sta.
- **sh** = [ʃ]  
  *Sh* äännetään kuten *š* sanassa *šokki* tai kuten *sh* sanassa *shakki*.
- **t** = [tʰ] ~ [t]  
  *T* äännetään ponnekkaan henkäyksen saattelemana.
- **x** = [ks] ~ [s]  
  *X* äännetään *ks*, kun se on vokaalien välissä.
  Esim. **maxim** äännetään /maksim/.
  Muissa asemissa sen voi ääntää *s*:nä,
  esim. **max** /mas/, **xenon** /senon/.
- **z** = [z] ~ [dz]  
  *Z* on soinnillinen *s* eli se äännetään kuten *z* englannin sanassa *zoo*.
  Sitä ei tule ääntää *ts*:nä!


## Vieraat äänteet

Panlingueta varten on määritelty myös lisäkirjaimia ja -kirjainyhdistelmiä, joita voidaan käyttää vain **vierassanoissa**,
jotka eivät kuulu panlinguen tavalliseen sanastoon.
Tällaisia vierassanoja ovat esimerkiksi paikkojen ja henkilöiden nimet.

- **c** = [ts]  
  Äännetään kuin *ts* sanassa *metsä*.
- **kh** = [x]  
  Soinniton kielen tyvi kitapurjetta vasten muodostettu hankausäänne,
  joka äännetään kuin *ch* saksan sanassa *ach*.
- **gh** = [ɣ]  
  Edellistä vastaava soinnillinen äänne.
- **ph** = [ɸ]  
  Soinniton molemmilla huulilla muodostettu hankausäänne.
- **bh** = [β]
  Edellistä vastaava soinnillinen äänne.
- **q** = [q]  
  Kitakielekkeen avulla muodostettu soinniton umpiäänne.
- **qh** = [χ]
  Kitakielekkeen avulla muodostettu soinniton hankausäänne.
- **rh** = [ʀ] ~ [ʁ]  
  Edellistä vastaava soinnillinen hankaus- tai täryäänne.
  Äännetään kuin *rh* ranskan sanassa *rhume*.
- **th** = [θ]  
  Kielen kärki ylähampaita vasten muodostettu hankausäänne.
  Äännetään kuin *th* englannin sanassa *thing*.
- **dh** = [ð]  
  Edellistä vastaava soinnillinen äänne.
  Äännetään kuin *th* englannin sanassa *they*.
- **zh** = [ʒ]  
  Äännetään kuten *ž* sanassa *brežneviläisyys*
  tai kuten *z* englannin sanassa *azure*
  tai kuten *j* ranskan sanassa *jour*.
- **w** = = [w] ~ [ʋ] ~ [v]  
  *W* äännetään kuten *v*.


## Sanojen rakenne

Panlinguen sanat ovat rakenteeltaan suhteellisen yksinkertaisia.
Tavussa voi olla enintään:

- yksi alkukonsonantti
- yksi jatkuva konsonantti (l tai r)
- yksi tai kaksi vokaalia, ja
- yksi seuraavista loppukonsonanteista: m, n, ng, l, r, f, s, h, x, y, tai v.

Käytännössä raskaimpia panlinguen sanoja ovat esim. **kristal** (kristalli) ja **simpli** (yksinkertainen).


## Sanojen painotus

Paino on ennen viimeistä konsonanttia olevalla tavulla.

Esimerkkejä:

- **mav** /máw/, **hotel** /hotél/
- **novi** /nóvi/, **musike** /musíke/, **arabi** /arábi/
- **dunia** /dúnia/, **arabia** /arábia/

     dunia si momi sundari planete.  
    /dúnia sí mómi sundári planéte./

     me vola loga komun bax, le sa panlingue.  
    /mé vóla lóga komún báx, lé sá pandúnia./


## Aakkoslajit

Panlingueta kirjoitetaan tavallisesti pelkillä pienaakkosilla. Suuraakkoosia tai isoja alkukirjaimia saa käyttää erisnimissä ja lauseen alussa, mutta oikeinkirjoituksessa ei vaadita sitä.

Isot alkukirjaimet ovat tarpeettomia kolmesta syystä.

1. Kirjoitus esittää puhetta. Puheessa ei ole mitään "isoja alkuäänteitä".
2. Useimmissa maailman aakkostoissa ja kirjoitusjärjestelmissä käytetään vain yhtä kirjainlajia.
3. Pienaakkosten käyttö helpottaa asioita. Samat oikeinkirjoitussäännöt eivät ole kaikille tuttuja.

Huom! Isojen alkukirjainten käyttö ei ole väärin, sitä ei vaadita eikä siitä ole erityistä hyötyä.

Suuraakkosia käytetään kansainvälisissä lyhenteissä. Esimerkkejä: 10 Mb (des megobite), 100 Gb (hon gigobite), 2 mm (du milometre), 1 kJ (un kilojul).


## Tavuttaminen

[-] Sanat voi jakaa tavuihin tavuviivalla. Tavuviiva asetetaan puhuttujen tavujen väliin.
Esim. bin, ka-fe, yu-mor, pos-ta.


## Välimerkit

[.] Piste voi olla kaikenlaisten lauseiden lopussa, myös kysymyslauseen kun siinä on kysymyssana.

[?] Kysymyslauseen lopussa voi olla myös kysymysmerkki.

[!] Huutomerkillä ilmaistaan äänekkyyttä ja painokkuutta.

[...] Kolmea pistettä käytetään keskeneräisen lauseen lopussa tai ilmaisemaan epävarmuutta.

[:] Kaksoispiste aloittaa luettelon tai selityksen.

[,] Pilkku ilmaisee lyhyttä taukoa tai erottaa lueteltuja asioita.

Epämuodollisessa tekstissä voi käyttää hyömiöitä ja hymiömerkkejä tunnetilan ilmaisemiseen. Esimerkiksi **:)** ilmaisee iloa ja **:(** ilmaisee surua.

**me vida te :)**
= Minä näen sinut.  
**me no vida te :(**
= Minä en näe sinua.

